עבודות הקלה יובילו לפקקים עד נתניה ואשדוד
המשטרה מעריכה כי העבודות על בניית הרכבת הקלה בגוש דן, שיימשכו שנים, ישפיעו על כל אזור המרכז.
"עברו לתחבורה הציבורית", המליצו - ואמרו כי יוצבו מצלמות אכיפה רבות בנתיבי התח"צ: "פקחים יהיו אחראים על הכוונת התנועה באתרי העבודות"
תל אביב תשותק עם תחילת עבודות הרכבת הקלה , אבל העבודות - שיחלו ביום שני הקרוב וצפויות להימשך שנים - ישפיעו על כל מרכז הארץ, מנתניה ועד אשדוד.
לפי הערכת המשטרה, העבודות יובילו לפקקים עד נתניה שבצפון, אשדוד בדרום וכביש 6 ורמלה במזרח.
בתדרוך עיתונאים הוצגו "מעגלי ההשפעה" של העבודות, מהרחוקים ועד הקרובים.
המעגל הקרוב הוא כמובן ציר העבודות, ושם כבר המליצה המשטרה להשתמש בתחבורה ציבורית.
במעגל האמצעי, המעט רחוק יותר, יושפעו כביש 461 לכיוון מערב עד צומת בני עטרות, 471 לכיוון מערב יושפע עד נחשונים, כביש 20 יושפע עד כביש 431 ודרך חיפה תושפע עד רשפון.
ההוכחה למורכבות של העבודות והשפעתן העצומה על הפקקים בכל אזור המרכז נראות היטב במעגל הרחוק.
לפי הערכת המשטרה, כביש 4 לצפון יושפע עד אשדוד, המרוחקת 40 ק"מ מתל אביב.
כביש 1 למערב יושפע עד מחלף ענבה, כביש 2 ודרך נמיר יושפעו עד נתניה דרום, כביש 5 יושפע עד כביש 6, כביש 431 לצפון יושפע עד רמלה.
מנכ"ל נת"ע יהודה בר-און מסר בתדרוך כי ביום שני הבא, בשעה 5:00 בבוקר, תעבור התנועה בתל אביב לנוהל עבודות הרכבת הקלה.
יום קודם לכן, בשעה 22:00 בלילה, ייסגרו הרחובות ותתבצע הכנה של הכבישים להסדרי התנועה החדשים.
אזור אלנבי יהיה הראשון שבו יחלו עבודות הרכבת, ו-10 ימים לאחר מכן יחלו העבודות באזור קרליבך וגשר מעריב.
בתדרוך נמסר עוד כי במהלך השבוע הקרוב יוחלט כיצד לפרק את גשר מעריב: פיצוץ או פירוק.
העבודות בתחנת קרליבך יחלו ב-13 באוגוסט.
בשעה 20:00 תתבצע סגירה הדרגתית של צירים וב-16 תותר נסיעת רכבים על פי הסדרי התנועה החדשים לציבור.
בר-און אמר כי יוקם חמ"ל מאוחד של כל הגורמים הרלוונטיים המעורבים בפרויקט כדי "שנוכל כולנו לקבל החלטות בזמן אמת ולתת מענה אונליין לבעיות שייווצרו".
מקורות המידע של החמ"ל יהיו מפעילי התחבורה הציבורית, אמצעי תצפית אוויריים, מרכז הבקרה של נתיבי ישראל, סיירים, אתר waze ומרכזי התנועה.
יורם אוחיון, סגן מפקד מחוז תל אביב, הדגיש מסר אחד: "רבותיי, תעברו לתחבורה הציבורית".
הוא ציין: "שמנו לעצמנו מטרה לתעדף את התחבורה הציבורית.
אנחנו נתגבר את המוקד של המשטרה שאמור לתת מידע ולקבל שאלות ולא להפעיל שוטרים כמענה לאירועים משטרתיים".
הוא הוסיף כי מטרת הקמת המנהלת היא מתן מענה מבצעי בשטח.
"הכוחות שלנו יידעו להגיב בהתאמה לאירועים שיתרחשו.
אנחנו נאכוף באופן אגרסיבי את עניין התחבורה הציבורית כדי לתת עדיפות.
המשטרה לא נושאת באחריות להזרמת התנועה".
לדברי אוחיון, תוקם זרוע מבצעית, "שתפקידה יהיה להזרים את התנועה.
בכל אתר עבודות נשלב פקחים שיכוונו את התנועה, ביתר המקומות שוטרים יהיו האחראים לכך.
גם האכיפה בנתיבי התחבורה הציבורית תתבצע על ידי שוטרים בלבד.
יש לנו 'תורת לחימה' ושיטה מאוד סדורות - על מנת לבצע אכיפה יעילה ביקשנו מספר כלים נוספים כמו מפרצוני אכיפה וכבר בשבוע הבא נתקין מצלמות בהרבה מאוד נתיבי תחבורה ציבורית - למשל יותר מ-15 מצלמות על כביש 20".
הפקחים שיכוונו את התנועה יהיו פקחים עירוניים.
ועדת הכלכלה של הכנסת אישרה בקריאה ראשונה את הצעת החוק של שר התחבורה ישראל כץ בנושא.
לדברי השר, החוק נועד לאפשר אכיפה משמעותית יותר בעת העבודות על הרכבת.
ההצעה תוגש השבוע למליאת הכנסת לצורך אישורה בקריאה שניה ושלישית.
בסיכום עם שר התחבורה מקדמת ראש העיר נתניה, מרים פיירברג-איכר, את הפיכת חניון האיצטדיון העירוני הכולל כ–1,000 מקומות חנייה, לחניון "חנה וסע" ובכך להקל על תושבי העיר הנוסעים לתל אביב והסביבה.